Dün gece saatlerinde İsrail bir süredir bekleneni yaptı. Gazze şeridinde, içinde sadece hastaların değil, evi İsrail bombardımanında yıkılmış sivillerin de olduğu bir hastaneyi vurdu.

Hastanenin adı El Ahli Baptist Hospital.

Filistin’in en eski hastanelerinden biri. 150 yıldır hizmette ve İngiltere’ye bağlı bir kilise vakfı tarafından işletiliyor.

Hastanenin kanser bölümü, birkaç gün önce Hamas tarafından ateşlendiği söylenen iki roket tarafından vurulmuş, hastane personelinden birkaçı yaralanmış, binanın iki katı kullanılamaz hale gelmişti.

Dün gece ise hastaneyi vuran İsrail oldu. Hastanenin iç avlusuna düşen bir bombanın patlaması sonucu, hastaneye sığınmış ve avluda barınan yüzlerce kişinin tam ortasında meydana gelen patlama 500’ü aşkın kişiyi öldürdü, en az o kadarını da yaraladı.

Can kaybı büyük, haliyle infial de yüksek olunca İsrail gece boyunca açıklamalar yaparak “Bu işi biz yapmadık. Vallahi de, billahi de Gazze’deki İslami Cihad örgütü yaptı” diye savunmaya geçti.

İsrail Ordusu Hamas saldırısından sonra “Hiçbir kural tanımayacağını” Savunma Bakanı ağzından açıklayıp, hastaneleri vurabileceğini günlerdir söyleyip durduğu için “Biz yapmadık, kendileri yaptı” açıklaması çok da inandırıcı değil.

Günlerdir bunu tekrarlayıp duruyorsan, tekrarlayıp durduğun şey gerçekleştiğinde “Kendileri yaptı” açıklamasını kimse satın almıyor.

Hele hele Gazze’de geçmişin de bu tür “Savaş suçları” ile dolu ise kimse!

Bugün İsrail Hükümeti, kendi halkını, İsrail’in aklı selim, aklı başında vatandaşlarını bile “Biz vurmadık kendileri vurdu” iddiasına inandıramaz.

Ve bir şeyi daha sormak isterim.

Dün, Türkiye’deki Yahudi cemaatinin önde gelen isimlerinin telefonlarına bir mesaj geldi. Mesajı yollayan İsrail Konsolosluğu’ydu ve mesajda “Bugün kalabalık ortamlarda bulunmayın, zorunda olmadıkça sokağa çıkmayın ve imkanınız var ise ülke dışına çıkın” mealinde bir uyarı yer alıyordu.

Bu mesaj niye yollanmıştı!

Savaşın başından beri olmayan ne olacaktı ki, dün bu uyarı yapılıyordu.

Savaşın 10. gününde, 9 gündür yollanmayan bir mesaj yollanıyorsa bu mesajın bir gerekçesi, o an için bizim bilmediğimiz ama yollayanların mutlaka bildiği bir nedeni olmalıydı.

Akşam hastane bombalamasını öğrenince aklıma hemen bu mesaj geldi.

“Buymuş” dedim.