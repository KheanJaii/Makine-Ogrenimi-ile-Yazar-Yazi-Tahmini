Dün Türkiye’nin Hamas’tan yana tavır almasını isteyenlerin, Türkiye’nin dostu, Türkiye’nin çıkarlarını düşünenler olmasının mümkün olmadığını yazmış, bu yönde baskı yapan sözde İslamcı grupların aslında yabancı gizli servislerin kontrolünde hareket eden etki ajanları olabileceğini ve bunların saf inananları etkileyerek Türkiye’nin başını ciddi belaya sokmak isteyenler olabileceğini yazdım.

Türkiye ne yazık ki, bu tuzağa düştü ya da düşürüldü.

Erdoğan’ın Hamas’ı bir terör örgütü olmaktan çıkarıp, bir özgürlük savaşçısı konumuna getirmesinin Türkiye’ye elbet bir maliyeti olacak.

Bazılarınızın aklına mutlaka bir ekonomik maliyet geliyordur.

Batı’da para arayan Mehmet Şimşek’in artık finans bulmakta daha da zorlanacağı, Türkiye’nin kredi maliyetlerinin iyice artacağı falan.

Ben işin orasına bakmıyorum bile.

An gelir o maliyetler düşünülmez bile.

Benim sözünü ettiğim maliyet bambaşka.

Ben siyasi maliyetten bahsediyorum.

İsrail, batısındaki topraklardan kendisine yönelik olarak saldırılar düzenleyen ve sivilleri de öldürmekten çekinmeyen bir örgütü “terör örgütü” olarak tanımlıyor.

Türkiye ise güneyindeki topraklardan kendisine yönelik saldırılar düzenleyen ve sivilleri de hedef alan bir örgütü “terör örgütü” olarak tanımlıyor.

Bunlardan ilkinin adı Hamas, ikincisinin ise YPG/PKK.

Şimdi sen kalkıp, Müslüman Arap ülkelerinin dahi terör örgütü dediği Hamas’a “vatanlarını savunan mücahit çocuklar” dersen, bu saatten sonra kalkıp kimseye “YPG/PKK bir terör örgütüdür. Ben de bunlara karşı kendi meşru müdafaa hakkımı kullanıyorum” diyemezsin.

Senin ülke olarak yapman gereken Hamas’a sahip çıkmak değil, YPG/PKK ile Hamas’ı uluslararası kamuoyunda aynı şey haline getirmektir.

Türkiye’nin çıkarı oradadır.

Hamasçılıkta değil!