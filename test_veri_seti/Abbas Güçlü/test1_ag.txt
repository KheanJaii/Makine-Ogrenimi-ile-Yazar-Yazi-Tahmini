
Liselerde sınıf tekrarı, devamsızlık, açık öğretime geçiş ve okullarda cep telefonu kullanımına ilişkin düzenlemeler geldi. İlkokullarda ise sınavlar kaldırıldı.

İlkokul öğrencilerine gelişim düzeyleri, etkinliklere katılım gözlem formları, oyun temelli değerlendirmeler ve verilen görevleri yerine getirme performansına göre karne notu verilecek. Peki, bu düzenlemeler eğitime yeni bir çekidüzen getirecek mi, öğretmene saygı artacak ve öğretim kalitesi yükselecek mi?

Birkaç aydır sözü edilen düzenlemeler nihayet resmiyete dönüştü ama hâlâ kafalarda soru işaretleri var.
Örneğin bütünleme sınavları, tamamlama kursları, telafi eğitimi olacak mı? İsterseniz gelin önce alınan kararlara bir göz atalım sonra da parantez içerisinde minik birer değerlendirme yapalım:

Okulun önemi artacak

- Açık liselere geçişler zorlaştırıldı ve sadece istisnai durumda olan öğrencilerin açık liseye geçebilmesine karar verildi.

(Doğru ama çok geç alınmış bir karar olarak tarihe geçecek.)

- Devamsızlık ve başarısızlık nedeniyle sınıf tekrarı riski taşıyan öğrencilere yönelik çalışmaları gerçekleştirmek amacıyla ‘önleme, müdahale ve yönlendirme komisyonu’ kuruldu. (Okul idareleri zaten bunu yapıyordu, yeni komisyon umarız öğrenciyi ve ailesini sadece uyarmakla kalmaz, onları kazanmaya yönelik adımlar da atar.)

- Art arda iki gün özürsüz devamsızlık yapan öğrencinin durumu posta, e-posta veya diğer iletişim araçlarıyla velisine bildirilecek, veli okula davet edilerek öğrencinin durumu hakkında bilgilendirilecek ve varsa özür belgesini okul yönetimine teslim etmesi istenecek. (Devamsızlığı takipten çok, devamsızlığın nedenleri mercek altına almak ve onları ortadan kaldırmak birinci öncelik olmalı.)

- Devamsızlık süresi özürsüz 10 günü, toplam 30 günü aşan öğrenciler, ders puanları ne olursa olsun başarısız sayılacak ve durumları yazılı olarak velilerine bildirilecek. (Hiçbir öğrencinin bu noktaya gelmemesi için cezalandırıcı değil, okula devamını özendirici projeler geliştirilmelidir.)

- Önleme, müdahale ve yönlendirme komisyonu, devamsızlık yapan ve sınıf tekrarı riski bulunan öğrenci velisini devamsızlığın 5’inci gününde okula davet edecek, devamsızlık nedenlerini ortadan kaldırıcı çalışmaları iş birliği içinde yapacak.