Eğitimin öncelikli amacı ya da hedefi ne? 

Okulların açılmaya hazırlandığı şu günlerde bu soruyu hem devlet hem de bireysel olarak gelin önce kendimize soralım. 

Öncelikle iyi bir insan, iyi bir yurttaş, işinin ehli mutlu bir yetişkin mi istiyoruz yoksa sınav şampiyonları mı? 

Birbirini düşman gibi gören, başarısı diğer öğrencilerin başarısızlığına bağlı olan, hedefe ulaşmak için her yolu mübah sayan, sahte raporları, şişirilmiş notları, şifrelenmiş cevap anahtarlarını reddedeceğine onun peşinde koşan nesiller mi istiyoruz yoksa alın terinin en büyük onur kaynağı olduğuna inanan, milli ve manevi değerlerle donanmış gençler mi hedefliyoruz? Eğitimden daha büyük ve daha önemli temel ihtiyaç ne olabilir ki, hele bir de çevrenizde gidecek okul bulamadığınız için özel okula gitmek zorunda kalıyorsanız!.. 

Yüksek öğretimde olduğu gibi zorunlu eğitim kapsamına giren orta öğretimde de açık öğretime yönelenlerin ve zorunlu eğitimi yarıda bırakanların sayısı hızla artıyor. 

Bin defa yazdık ama bir kez daha hatırlatmakta yarar var: 

Gidecek okul bulan öğrenciler başarılı da diğerleri başarısız mı? 

Tüm öğrencilere aynı eğitim sistemini dayatmak ne kadar doğru? 

Öğretimi uzaktan yapabilirsiniz ama peki ya eğitim? 

Öğrencinin yeri sokaklar, tamirhaneler, tarlalar mı yoksa okul mu? 

Etik değerler, eğitimin umurunda mı?.. 

Bütün bunları bugün değilse ne zaman sorgulayacağız? 

Zor ama keyifli günler 

Pazartesi gününden itibaren Türkiye’yi yeni bir heyecan dalgası saracak. 

21 milyon öğrenci, bir milyondan fazla öğretmen ve 30 milyona yakın veli ve eğitim çalışanı, günlerce okulla yatıp, okulla kalkacak. 

Bu arada alışveriş merkezleri dolup taşacak, trafik özellikle büyük kentlerde yine arapsaçına dönecek... 

Çocuklu ailelerde, diğer tüm sorunlar bir yana itilip, öncelikli konu yine eğitim olacak. Zorunlu bağışlar, boş dersler, iyi/kötü öğretmen tartışmaları, servis, dershane, yemek, yardımcı ders kitapları derken yeni bir koşuşturmaca başlayacak. 

Öğretmen açığı bu kadar yoğunken, öğretmen tayinlerinin sürekli öteleniyor olması tartışılacak... 