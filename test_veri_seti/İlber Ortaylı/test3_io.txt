ÖDÜLLENDİRME ZAMANI

Hilâl-i Ahmer madalyaları askerlerin dışında harp alanında bu hizmeti yapanlara, felakete yetişenlere verilirdi. Şu son felakette yararlılığı ve fedakârlığı görülen itfaiyecilere, madencilere, yardım kuruluşlarına Kızılay hangi madalyayı veriyor? Bunun sağlanması gerekir. Bir taltif vesikası maddi bir ödeme değildir ama nesillerin nesillere devrettiği bir onur belgesidir.

MADENCİLERİMİZE SAHİP ÇIKALIM

Madenciler deprem zamanı hatırlandıklarını, kendilerine tezahürat yapılsa da depremin dışında çalışma haklarının bile verilmediğini söylüyorlar. Hiç değilse itfaiyeci ve madenci gibi profesyonel kurtarıcıların barış ve refah zamanında da iyi yaşamalarına, en azından sağlıklarını ailece korumalarına imkân verecek bir mekanizmanın kurulması gerekir. Kızılay ve AFAD’ın, bu tip personelin yetiştirilmesinde, eğitilmesinde, ekipmanlarının hazırda bulunmasında destek vermesi gerekir. Türk gençliği dağcılık, tabiatın keşfi, denizlerden sporla istifade etme gibi etkinliklere yönlendirilmeli ve bu kuruluşların öncü faaliyetlerinden istifade edebilmeli. Bu faaliyetler, gençliğin en güzel şekilde ülkemizi ve doğayı tanıması kadar afetlerde anında derlenip toparlanmayı, bölgeye ihtiyaç halinde büyük destek sağlama imkânını yaratır.GENÇLERİMİZİ DE UNUTMAYALIM

Şu sıralarda depremden kurtarılan ve büyük şehirlere nakledilen gençlerin ve deprem bölgesinde koruma altına alınanların manen rahatlamaları ve gelişmelerini temin edecek tiyatro, konser gibi faaliyetlere başlama zamanı gelmiştir. Üstelik bu gençlerin derin bir hüzün ve depresyona girmelerini önlemek için de spor faaliyetlerinin düzenlenip yaptırılması gerekiyor.