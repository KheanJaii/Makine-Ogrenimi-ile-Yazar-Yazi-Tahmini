TOBB Ekonomi ve Teknoloji Üniversitesi Teknoloji Geliştirme Bölgesi ve Ankara Bilim Üniversitesi Teknoloji Geliştirme Bölgesi ile ülkemizdeki Teknopark sayısı 100’e ulaştı. 

Teknoloji, inovasyon ve yüksek katma değerli üretim ekosistemimize önemli katkılar sağlayan bu teknoparkların bir bölümü üniversitelerimiz bünyesinde, bir bölümü de TÜBİTAK ve benzeri kurumlar, yerel yönetimler ve ortak girişimler öncülüğünde gerçekleşti. 

Teknoparklardan 20’ye yakını kuruluş aşamasında, 50’ye yakını altyapısını oluşturarak üniversite/sanayi iş birliği çerçevesinde bölgesel kalkınmaya katkıda bulunuyor, 15 kadarı Ar-Ge’ye yoğunlaştı, bir o kadarı da yüksek teknolojiye yöneldi. Çok yol katettik ama katetmemiz gereken çok daha uzun bir yol var. 

Nedeni çok açık! 

Akıl, bilim, teknoloji, araştırma, inovasyon ve en önemlisi de yüksek katma değerli üretim olmadan, demokrasiyi, refahı, huzuru, hukuku, insan haklarını, eğitimi, sağlığı, hakça paylaşımı, ekolojik sistemi korumayı asla içselleştiremeyiz, sürdürülebilir hale getiremeyiz. 

Peki, buna hazır mıyız? 

Olmak zorundayız. 

Böylesi projeler, dünden bugüne hemen gerçekleşecek konular değil, sabır, ciddiyet, kararlılık, liyakat ve topyekûn seferberlik gerektirir. 

Zor mu zor ama istersek başarırız!.. 
Üretmek kadar korumak da önemli 

Yapay zekâ ile birlikte bilimsel ve teknolojik gelişmeler pek çok sorunu da beraberinde getiriyor. 

En önemlisi de siber güvenlik. 

Kendi yazılımlarımız ve üretimlerimiz kadar kendi koruma kalkanlarımızı da geliştirmek zorundayız. Özellikle de savunma sanayine yönelik alanlarda… 

Çalma ve kopyalama alışkanlığı hemen her alanda söz konusu olsa da en kârlı ve en yaygın olanı bilimsel ve teknolojik alanda. 

Ar-Ge’ye yeterince kaynak ayırmayan markalar ve ülkeler, olanları “aşırma” konusunda adeta birbiriyle yarışıyorlar. 

Daha önce düzenlediğimiz “Bizim Mucitler” ve mobil oyun yazılım yarışması “Büyük Oyun”da bunun çok örneklerini gördük, yaşadık ve olabildiğince kontrol altına aldık. 

Finale kalarak ekrana çıkmayı hak eden tüm sunumların sadece yurt içi değil, yurt dışı patentlerini de hukuki koruma altına alıp, çalınmalarının, kopyalanmalarının, sahiplenilmelerinin önüne geçmeye çalıştık. 