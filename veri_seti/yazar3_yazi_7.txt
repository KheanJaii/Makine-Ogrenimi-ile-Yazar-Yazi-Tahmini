Bayramlar çok önemlidir. Bayramlara bakıp ülkelerin, ulusların karakterleri hakkında çok önemli ipuçları elde edebilirsiniz.

Örneğin bize bakalım.

Şeker Bayramı sevginin, dostluğun, kardeşliğin, barışın,

Kurban Bayramı paylaşmanın,

23 Nisan Ulusal Egemenlik ve Çocuk Bayramı çocuklara verdiğimiz önemin,

1 Mayıs Emek ve Dayanışma Günü emeğe olan saygımızın,

19 Mayıs Atatürk’ü Anma Gençlik ve Spor Bayramı ülkemizin kurucusuna duyduğumuz saygının ve gençlerimize olan sevginin,

15 Temmuz Demokrasi ve Milli Birlik Günü demokrasiye olan sevdamızın,
29 Ekim Cumhuriyet Bayramı bizi biz yapan değerlere olan minnettarlığımızın,

30 Ağustos Zafer Bayramı da asla pes etmeyeceğimizin bir nişanesidir…

Unutmayalım, unutturmayalım

Bugün en büyük bayramlarımızdan biri.

30 Ağustos, sadece bizim değil; bütün mazlum milletlerin, emperyalizme karşı verdiği özgürlük mücadelesinin, onurlu yaşamın, birlikteliğin ve modern Türkiye’nin kuruluşu için atılan tarihi bir adımdır.

Hep de öyle kalacaktır…

Sık sık yazdık bir kez daha hatırlamakta yarar görüyoruz: Tarihimizi ve özellikle de yakın tarihimizi çocuklarımıza çok iyi öğretmeliyiz.

Eğitim, sadece sınavlar için değil yaşam ve gelecek içindir. Geleceği güçlü bir şekilde inşa etmenin yolu da yaşanmış tecrübelerden ders çıkartmaktan geçiyor.

Milli Mücadele kazanılmasaydı, yani 30 Ağustos’ta kazanan biz olmasaydık, nasıl bir tablo oluşurdu?

Ne olur bugün bu soruyu enine boyuna bir kez daha düşünelim ve 30 Ağustos’un önemini herkese ama herkese anlatalım. Bazı şeyler var ki, değil 100 yıl, bin yıl anlatılsa bile anlamak istenmiyor.

Bu yüzden yılmadan, yorulmadan, boş ver demeden anlatmaya devam edelim.

Doğru olan eninde sonunda anlaşılacak ve hak ettiği değeri bulacaktır…