Hem devlet hem de aileler olarak bütçede en büyük payı eğitime ayırıyoruz. 

Çocuklarımız da daha iyi bir eğitim ve daha iyi bir gelecek için her türlü fedakârlığı yapıyor. 

Elbette bunun tatmin edici bir karşılığı olmalı. 

Peki var mı? 

Herhangi bir değerlendirme yapmadan önce isterseniz hep birlikte 2023 üniversite sınav sonuçlarına bir göz atalım. 

Sınavın ilk ayağı Temel Yeterlilik Testi (TYT) Türkçe’de bile soruların yarısını yapamadık. 

Matematik’te ve özellikle Fen’de dibe vurduk. 

Alan Yeterlilik Testi’nde (AYT) ise durum daha da vahim. 
Pek çok alanda soruların yüzde 10’unu dahi doğru cevaplayamadık. 

İşte bu yılın soru sayıları ve testlerdeki doğru cevap sayıları (İlk rakam soru sayısını, ikincisi de ortalamasını gösteriyor): 

TYT 

Türkçe: 40/19.1 

Sosyal Bilimler: 20/8.4 

Temel Matematik: 40/7.3 

Fen Bilimleri: 20/2.9 

AYT 

Türk Dili Edebiyatı: 24/6.4 

Tarih-1: 10/2.0 

Coğrafya-1: 6/1.4 

Tarih-2: 11/2.2 

Coğrafya-2: 11/2.8 

Felsefe Grubu: 12/2.2 

Matematik: 40/7.2 

Fizik: 14/2.1 

Kimya: 13/1.4 

Biyoloji: 13/1.8 

YDT 

Almanca: 80/30.9 

Arapça: 80/ 28.4 

Fransızca: 80/33.7 

İngilizce: 80/36.4 

Rusça: 80/36.7 

Sorun nerede? 

Başarı oranlarının bu kadar düşük olması pek çok soruyu da beraberinde getiriyor. 

Gelin hep birlikte sesli düşünelim: 

Eğitim sistemimiz çok başarısız.
MEB ve ÖSYM’nin sınav yöntemleri çok farklı.
YÖK ve üniversiteler ne istediğini net olarak ortaya koymuyor.
Öğrenciler isteksiz.
Veliler duyarsız.
Öğretmenler moralsiz.
Dershaneler yetersiz.
Soruların zorluk derecesi çok yüksek.
Hepsi…

Bu konuda daha onlarca seçenek sıralanabilir ve hemen hepsi de bu kaygı verici tablonun oluşmasına bir şekilde katkıda bulunuyor olabilir. 

Çok daha önemli olan ise devlet ve millet olarak yaptığımız onca fedakârlığın karşılığını alamıyor olmamızın, ilgili kurumları zerre kadar ilgilendirmemesi. 

Örneğin MEB başarı oranının bu kadar düşük olmasından bir rahatsızlık duymuyor mu? 

Örneğin ÖSYM, doğru öğrencileri seçtiğine inanıyor mu? İnanıyorsa her yıl yüzbinlerce üniversite öğrencisi ve üniversite mezunu neden yeniden sınava giriyor? 

Örneğin üniversiteler, kendilerine gelen öğrencilerin donanımından ne kadar memnun?.. 