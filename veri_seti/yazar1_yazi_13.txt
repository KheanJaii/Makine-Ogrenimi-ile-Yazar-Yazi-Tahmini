Birleşmiş Milletler İnsan Hakları Yüksek Komiserliği’ne göre 2 yılına yaklaşan Rusya-Ukrayna Savaşı’nda son 1 yıl içindeki asker ve sivil kayıpların toplamı 9 bin 600. Bunların 554’ü çocuk. Rusya-Ukrayna arasındaki son 10 yılda meydana gelen çatışmalardaki toplam kayıp ise yukarıda verdiğim sayılar dahil 22 bin civarı.

Hemen aşağımızdaki İsrail-Hamas çatışmasında ise 2 ayda meydana gelen kayıpların sayısı 18 bin, bunun 16 binden fazlası Filistinli ve 4 bine yakını çocuk.

2 aylık kayıp 10 yıllık kayıpla neredeyse aynı.

Ve Rusya Dışişleri Bakanı’nın “Bu savaşı Filistin ile İsrail arasında imiş gibi düşünün ve umursamayın” sözlerini haklı çıkarırcasına dünyada özellikle de hükümetler bazında bir umursamazlık hakim.

Ülkesini utançtan utanca sürükleyen İsrail lideri Netanyahu ise, ülkesindeki koltuğunu, bazı ülkelerin kendisine duyduğu nefrete dayayarak koruyor.

Ancak yine de işi kolay görünmüyor.

Aklı başında İsrailliler, ki sayıları hiç de az değil, Netanyahu’ya ciddi biçimde karşı çıkıyorlar. Ve o da bunun farkında.

Öyle ki, artık en yakın çevresine bile güvenemeyecek noktaya gelmiş.

İsrail basının yazdığına göre, yaptığı kritik bir toplantıya katılan kabine üyelerinin ve üst düzey askerlerin üstlerini arattıktan sonra toplantıya dahil etmiş.

Üzeri ve eşyaları Netanyahu’nun korumaları tarafından aranmak istenen Genelkurmay Başkanı Herzi Halevi bu duruma tepki göstermiş.

Bu durum Kuzey Kore ya da Nazi Almanyası gibi diktatörlüklerde sıradan bir durum olabilir ama demokrasilerde pek de alışıldık bir şey değildir.

İsrail gibi bir demokrasi için, kötüye işarettir.