Dün eve bir ceza makbuzu geldi.

EDS tarafından çekilmiş bir fotoğraf ve buna bağlı olarak kesilmiş bir ceza.

Eşimin adına tescilli ama genelde benim kullandığım bir otomobile, Çankırı Ilgaz’da hız cezası kesilmiş.

Şaşırdım.

Ilgaz’a son olarak yanlış hatırlamıyorsam 1987’de gitmiştim.

O zaman EDS yoktu. O gün kullandığım otomobilin plakası da 34 H 6776 idi.

Ceza tebligatını açınca içinden çıkan fotoğrafa hayretle baktım.

Plaka eşime ait otomobilin plakası idi ama otomobil bambaşka bir otomobildi.

Eşimin otomobili siyahtı bu otomobil ise beyaz.

Eşimin otomobili bir İtalyan markasına aitti bu otomobil ise beyaz bir Alman üretimiydi. Üstelik ceza makbuzunda bizim otomobilin markası ve rengi yazıyordu, fotoğraftaki otomobilin ise renginin beyaz olduğu açıkça görülüyordu.

Makbuzu düzenleyen memur, buna bile dikkat etmemişti.

Belli ki ortada sahte plaka ile dolaşan bir araç vardı.

Ve terör tehdidi altında bir ülkede bunun dikkat çekmemesi bence ciddi bir ihmaldi.

Bu yazıyı da 951 TL’lik cezayı ödememek için yazmıyorum.

Bu cezaya zaten itiraz edeceğim.

Bu yazıyı yazmamın sebebi, bir emniyet görevlisinin bu kadar da dikkatsiz olmaması gerektiği.

O sahte plakanın arkasında bomba yüklü bir araç olma ihtimalini gözden kaçırmış olması.

