Üniversite yerleştirme sonuçları her an açıklanabilir.

YKS’nin tartışılacak onlarca açığı var ve hemen hepsi de on binlerce gencimizin mağdur olmasına neden oluyor.

Örneğin Ortaöğretim Başarı Puanı (OBP) nedeniyle sıralamada on binlerce hatta yüz binlerce geriye düşen adayların mağduriyeti.

Örneğin kayıt yaptırmadıkları halde OBP’si yarı yarıya düşen adaylar. Hem de boş bıraktıkları kontenjanlara öğrenci alınmasına rağmen.

Örneğin şov için sınava giren adayların yarattığı kuru kalabalık nedeniyle başarı sırası barajını aşamayanların mağduriyetleri…
Kim dur diyecek?

En olmadık konularda ve en ufak bir hatada öğrencilerin hayatını karartan ÖSYM ve YÖK, nedense ciddi mağduriyetler yaşanan konularda farklı bir adım atmıyor.

Oysa hatadan dönmek de bir erdemdir...

Hemen her yıl on binlerce eski mezun kendini denemek ya da soruları görmek için üniversite sınavına giriyor.

Çoğu da özel ders veren öğretmenler.

Pek çoğu tercih dahi yapmıyor ya da kazansa da gidip kayıt yaptırmıyor.

Yasal mı yasal ama ne kadar adil, ne kadar etik, ne kadar centilmence?..

Son 20 yıldır üniversite sınavına giren bir matematik öğretmeninin YKS’de derece almasından daha doğal bir şey olmaz. Ya da diğer branş öğretmenlerinin kendi alanlarında full çekip fark yaratması da hiç şaşırtıcı değil.

Bu yöntem, kimilerinin kendilerini ve bilgilerini kanıtlamaları açısından doğru bir yöntem gibi gözükse de diğer adaylara karşı pek çok sakıncayı da beraberinde getiriyor.

Örneğin sıralamalar değişiyor, örneğin ortalamalar yükseliyor, örneğin haksız bir yarış söz konusu oluyor.

Keşke arada bir hangi adayın kaç kez sınava girdiği ve sonrasında ne yaptıklarına yönelik analizler de yayınlansa.

ÖSYM keşke bu konuda da caydırıcı önlemler alsa ama nerede...

Örneğin bazılarının derslere hiç devam etmeseler de yüklü ücretler karşılığında bazı vakıf üniversitelerine kayıt yaptırarak onların çıtasını yükselttiği doğru mu?..

YÖK, kayıt yaptırıp da derslere devam etmeyen öğrencilere yönelik bir araştırma yapıp bu konuda iyileştirici önlemler aldı mı? Sistemi suistimal edenlere, bugüne kadar hiç hesap sordu mu?