Önceki güne kadar “bir gece ansızın” gidebileceğimiz Yunanistan’la dün ani bir barış havasına girdik. 

Cumhurbaşkanı’nın ziyaretine kadar, Erdoğan’ın peşine takılıp “Yunanistan Seferi’ni hazırlanan “modern yeniçerilerimiz”, şimdi birer barış güvercini. 

Açık söyleyeyim, barış iyidir. 

Konu komşu ile durduk yere kavga etmemekte, gece ansızın gitmemekte, fayda vardır. 

Yunanistan ile dost olmak iyi ve önemlidir. 

Dost olmanın önündeki engellerin kalkması şartı ile. 

Neydi o engeller? 

Anlaşmalar gereği silahsız olması gereken adaların Yunanistan tarafından silahlandırılması. 

Türkiye’ye ait olması gereken, üzerinde insan yaşamayan küçük adaların Yunan toprağı ilan edilmesi. 

Yunanistan’ın Ege’de Türkiye’ye karşı ABD Deniz Kuvvetleri ile birlikte devriye yapması. 

Yunanistan’ın kara sularını anlaşmalara aykırı bir şekilde genişletmesi ve daha da genişletme niyetini beyan etmesi. 

Kıbrıs’ta Kıbrıs Türk Cumhuriyeti’nin doğal kaynaklar üzerindeki haklarının tanınmaması. 

Türkiye’nin Doğu Akdeniz’deki haklarını tanımaması. 

Üçüncü ülkelerle Türkiye’nin çıkarlarını hiçe sayan anlaşmalar yapması. 

Zaten tüm bunlardan ötürü “bir gece ansızın gitme” tehdidi savurmuştu Erdoğan ve Türkiye’yi hakkını arayandan çok saldırgan tarafmış gibi göstermesi dışında haklı bir çıkıştı.

Şimdi ise yeniden dost olduk. 

Dediğim gibi mahzur yok. 

Yunanistan, bizim en fazla dost olabileceğimiz ülke. 

Ama bildiğim kadarı ile silahlandırdığı adaları silahsızlandırmadı. 

İşgal ettiği ya da el koyduğu adalardan geri çekilmedi.

Doğu Akdeniz’de Türkiye’nin haklarını tanımadı.

Ege’de Türkiye’ye karşı hâlâ ABD ile iş birliği içinde. 

Peki o zaman ne değişti de, biz tavrımızı değiştirdik?

Ve Mavi Vatan’dan çekildik. 

Ancak şartlar değişmemişken, bu kadar ani tavır değişiklikleri de biraz garipsenir doğrusu. 

Herkesin aklına “niye” sorusu gelir. 

Tabii hâlâ aklı kalanların. 

Aklını satmamış ya da kiraya vermemiş olanların!