Dakika 54, penaltı kazanıyorsunuz. 1-0 öndesiniz ve rakip 10 kişi kalıyor. Enner Valencia penaltıyı atsa 2-0 olacak ve maç büyük oranda bitecek. Peki ne oluyor Enner penaltıyı kaçırıyor. Olmaması gerek ama olabilir. Enner mental olarak bitiyor.

Akabinde Beşiktaş, Aboubakar ile bir pozisyona giriyor ve kaçırıyor. Bu sinyalden sonra Redmond'un ortasında Cenk golü attı. 10 kişi Beşiktaş 1-1 yaptı. Olur mu? Olabilir. Teknik direktör ne yapar? Sarı kartlı MHY'yi alır, 3'lüden 4'lüye döner ve pas yapmaya başlar. 10 kişilik rakibi yorar.

Peki Jesus ve Deus ne yaptı? Uyudu. 4 dakika sonra Redmond bir nefis asist daha yaptı ve 2-1 öne geçti 10 kişi Beşiktaş. 3 stoper, önlerinde Arao var ve 10 kişilik takımdan 2 gol yemişsin. O zaman 3'lünün manası ne ki?

Sonra bir de dripling üstüne mükemmel şutla 3-1 oldu. 10 kişilik takım son dakikalarda bir de 4. golü attı. Beşiktaşlılar tarihe geçen harika bir zafere imza attı.

Evindeki iki derbide 7 gol yiyen takımın hocasının "aması fakatı" olmaz. Fenerbahçe'de kazanma zihniyetini getirdiğini düşündüğüm için "kalmalı" dediğim Jesus'un açıklanabilir tarafı kalmamıştır. Bugün itibarıyla yolların ayrılması daha doğru olur.

Fenerbahçe önünde kalan tek hedef olan Türkiye Kupası'nda da en az bir derbi oynayacağını düşünürsek o maçı ve kupayı Jesus ve Deus ile riske atamazsınız. Bu zamana kadar bu kulübe uygun bir oyun mantalitesi getirdiği için savunduğum Portekizli Hocanın iki maçta iki rakibinden 7 gol yiyerek kaybetmesi açıklanamaz.

Maçı taktik anlamında konuşacaksak Beşiktaş'tan konuşmalıyız. Şenol Güneş yapması gerekenleri yaptı. 2. devre Ghezzal ve Gedson'u, görece "çıkmaz" denen iki oyuncusunu çıkarıp Redmond ile fark yarattı.

Fenerbahçe'nin dağılması ve kendini kaybetmesi Beşiktaş'ı ilgilendirmez. Büyük bir zaferdir. Kutlamalılar. Bence ligi 2. bitirme konusunda da Fenerbahçe'den daha avantajlılar.

Ali Koç hala bir kupa istiyorsa ki o ihtimal için ilk maç perşembe Kayseri karşısında.. O maça bu teknik ekip çıkmamalı. Maalesef zihniyet değiştireceğini umduğumuz ve kısmen gördüğümüz bir hocanın takımının her büyük maçta lime lime dökülmesi takımı da konsantresini de tribünleri de kaybetmesine neden olur.