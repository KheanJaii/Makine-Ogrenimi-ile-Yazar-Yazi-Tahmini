Ligin son virajına girilirken Beşiktaş evinde G.Saray'ı yenerek "şampiyonluk yarışında artık ben de olabilirim" dedi. Aslında maça sakin ve ne istediğini bilen şekilde başlayan takım Galatasaray'dı. Önde durarak, şiddetli olmasa da pres yaparak Beşiktaş'ı çıkartmamayı başardılar. Gedson son derece kötü oynayıp Salih de ilk 5 pasın 5'ini de kaptırınca tamamen edilgen bir Beşiktaş oldu. G.Saray güven tazeledikçe daha da iyi oynuyor. Pas çevirdiler ve harika bir ters top sonrası Rashica klasik iyi ortalarından birini yaptı ve Icardi, "ön direk koşusu nedir, nasıl yapılır" adlı derslerinden birini daha verip takımını öne geçirdi. G.Saray daha iyi oynayacak durumdayken Rosier bir imkansız topa kaleciye kadar bastı, Muslera şişirdi, Colley indirdi, Gedson top alıp dripling yaptı ve bir iki aksiyon oldu. Bu kısa süreli elektriklenme taraftarı da devreye soktu. Bir kornerde eşleşme üstünlüğünü iyi kullanan Beşiktaş, Saiss ile golü buldu. O andan itibaren Gedson devreye girdi. 2 Adana maçındaki Badou da, bu müsabakadaki Gedson gösterdi ki driplingçi orta saha G.Saray'ın panzehiri. Gedson olağanüstü futbol oynamaya başladı ve oyun üstünlüğü tamamen Beşiktaş'a geçti.

2. devreye de ev sahibi müthiş başladı. Redmond-Rosier ikilisi ile nefis kullanılan sağ kenar atakları sonrası 2 kez kafa bir kez de ayak içi ile Abou'nun atamadığı golleri gördük. Beşiktaş, dalga dalga geliyordu ve Okan Hoca bu sorunu görüp doğru 2 değişiklik için Barış ve Midtjsö'yü kenara getirdi. O esnada Sergio büyük bir hata yaptı ve Amir skoru buldu. Sonra Beşiktaş'ın savunması, bir derbi nasıl oynanır dersleri barındırdı. Kimi zaman sertleştirdiler kimi zaman yerde kaldılar kimi zaman mücadele ettiler. Bu esnada da Cenk ile bir pozisyon daha bulup atamadılar. Kerem tam 5 Beşiktaşlıyı sarı kartlık yaptı ama diğer oyuncular plandan kopulduğunda etkisiz oluyorlar. Icardi-Mertens-Rashica sonra Barış Alper hepsi kayboldu. Zaniolo biraz hareket getirdi ama Şenol Hoca belki bir iki dakikalık geç kalınmış Necip hamlesi ile onun da etkinliğini bitirdi. İki stoperin yanı sıra Masuaku da iyi savunma yapınca Mert kurtarış yapmadı. Kerem'in karamboldeki direk dibine vurduğu top dışında G.Saray'a pozisyon vermediler. Son anda normalde topu boş koşan Maxim'e vermesi gerekirken kaleye vuran Abou, yine şapkadan tavşan çıkarıp skoru belirledi. İkili averaj da Beşiktaş'a geçti. G.Saray, merkez kapatılıp fiziksel olarak zorlanınca kopuyor. Onları plandan koparınca "duygusal reaksiyon" verebilecek tek isim Kerem. Bundan sonraki maçlar için bu bir veri olabilir. Yarış, kalan kısıtlı sürede daha da heyecanlı geçecek.