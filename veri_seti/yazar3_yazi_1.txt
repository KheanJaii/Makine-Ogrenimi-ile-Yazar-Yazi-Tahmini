Eğitimin gidişatından memnun olanımız var mı?

Bizi bırakın dünya geneline bakın, memnun olanı zor bulursunuz.

Bugünün hiperaktif öğrencileri, önceki nesillerden çok farklı.

Onlara göre eğitim süreleri çok uzun, müfredatlar da çok sıkıcı.

Hatta içlerinde, “Okulda verilen bilgilerden çok daha fazlasına, çok daha kısa sürede dijital ortamda ulaşmak mümkünken okula ne gerek var ki” diyenlerin sayısı her geçen gün artıyor.

Özellikle de bizim gibi ülkelerde!

Niye mi?

Sanata, spora ve yaşama yönelik dersleri yok sayıp sınav odaklı eğitime kilitlenip kaldığımız için okulun yerini dershane ya da sanal dünya ile doldurmaya çalışıyorlar da ondan.
Okullar koşa koşa gidilen mekanlar olmaktan çoktandır çıkmış durumda.

Ayağını sürüyerek, oflayarak, puflayarak gidenlere eskiden kızılırdı, şimdi “haksızlar mı” deniliyor.

Eğitimde binlerce yıllık gelenek ve roller değişmek zorunda. Bunda geç kalanlar, mutsuzluk katsayısını daha da artırmanın ötesine geçemeyecekler.

Roller, süreler, müfredatlar ve en önemlisi de eğitime ve eğitimli insanlara yönelik algı tümüyle değişecek.

Okul, öğretmen, öğrenci, kazanımlar ve diplomaya ilişkin beklenti ve algılar bambaşka bir şekle bürünecek.

Diplomanın yerini yeni sihirli kelime “Yetkinlik!” alacak.

Yetkinlik, içerisinde birbirinden çok farklı özelliği ve donanımı barındırıyor.

Örneğin işini çok iyi yapıyor olmak, örneğin yaratıcı olmak, örneğin girişimci olmak, örneğin kaynakları en efektif şekilde kullanıyor olmak, örneğin sorun çözücü olmak, örneğin kolektif çalışmaya açık olmak, örneğin hızlı karar veriyor olmak, örneğin işinde olduğu kadar farkı alanlarda donanımlı olmak, örneğin milli, manevi, evrensel değerler konusunda donanımlı olmak ve daha neler neler...

Peki, bunlar okullarda yeterince kazandırılıyor mu?

Sınavlar için günde yüzlerce test çözmekten bunlara da sıra geliyor mu?..

Keşke gönül rahatlığıyla evet diyebilseydik.

Keşke bu yöndeki bir değişime şahit olabilseydik...