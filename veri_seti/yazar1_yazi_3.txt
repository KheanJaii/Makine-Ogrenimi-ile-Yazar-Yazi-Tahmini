“Bir daha kendisi ile görüşmem, benim için öyle biri yok artık” denilen Yunanistan Başbakanı Miçotakis ile görüşüldü.

Kötü mü oldu!

Yoo…

Gayet de iyi oldu.

Demek ki, çok saygı duyduğunuzu iddia ettiğiniz ecdadın sözünü dinlemek gerekmiş.

“Büyük lokma yutup büyük laf etmemek” gerekmiş.

Neyse ki, Erdoğan pragmatik bir lider.  

Sıklıkla büyük laflar ediyor ama bu büyük laflara takılıp kalmıyor. Gerekli gördüğü anda bu büyük lafından çark ediveriyor.

Siyaseten kendisine tapınma derecesinde bağlı olan kitlesi de, bu durumu hiç ama hiç dert etmiyor.

“Reis döndüyse vardır bir bildiği” diyerek dönüyor ve kısa süre önce alkışladığı lafın tam tersi bir hareketi de yine alkışlıyor. “Yahu dün böyle demiştiniz, şimdi bu dönüş neyin nesi” diye söylenmiyor, sitem etmiyor, liderinden vazgeçmiyor.

Erdoğan’ı seçen kitlenin bu tavrı, Türkiye’nin şansı aslında.

İlkesizlik gibi görünen bu durum, bir yandan da yanlışta takılıp kalmayı engelleyen bir tutum da oluyor.

Ve artık tüm dünya biliyor ki, Türkiye’de siyaseten söylenen, iç politikaya yönelik olarak yapılan efelenmelerin aslında hiçbir manası yok.

Bu yüzden de en ağır laflardan sonra bile buluşup kucaklaşılabiliyor, en ağır hakaretler bile edilmemiş sayılıyor.

Çünkü tüm liderler o lafların kendilerine değil, iç politikaya yönelik olduğunu artık biliyor.

O yüzden de dün “Benim için öyle biri yok” denilen Miçotakis yapılan görüşme de el ele göz göze başlıyor.

Oldukça da samimi bir görüşme olduğu fotoğraflardan belli idi.

Ve görüşmenin tek somut sonucu olarak Yunanlı esnafın çok önemli bir sorunu da çözülüverdi.

Biliyorsunuzdur, Türk tekne sahiplerinin Yunan Adaları’na gidişlerinde bir süredir sorun vardı. İnsan kaçakçılığı nedeniyle ve sonrasında da pandemi döneminde bir zamanlar neredeyse pasaportsuz ve vizesiz gidilen Yunan Adaları’na gidiş bayağı zorlamış, buna vize alımındaki zorluklar da eklenince adalardaki esnaf Türk müşterilerden olmuştu.

Bu adaların en büyük gelir kaynağı Türkler olduğu için de, ada esnafı uzunca bir süredir Atina’nın kapısını aşındırıyor ve Türklerin adalara gelmesinde kolaylık yapılmasını istiyordu.

Bu ziyarette bu sorun çözüldü.

Artık yatıyla Yunan Adaları’na giden Türklerden vize istenmeyecek, daha doğrusu vize adadaki gümrük kapısında verilecek.

Böylelikle de Yunanlı esnafın yüzü gülecek.

Konunun bizi ilgilendiren tarafı ise yok çünkü Yunan vatandaşları pek çok Avrupa ülkesi vatandaşı gibi Türkiye’ye bırakın vizeyi pasaportsuz bile gelebiliyordu.

Bizim esnaf açısından değişen bir şey yok.

Sadece yat sahipleri bu durumdan memnun olmuştur.

Zehra Taşkesenlioğlu 5 milyon dolarlık teknesine atlayıp, rahat rahat Yunan Adaları’nı gezsin diye bu iş yapılmıştır diye münafıklık da yapmayın.

Onun zaten siyah pasaportu vardı, vizeye ihtiyaç duymuyordu.