Dünya öylesine hızlı bir değişim içerisinde ki yakalayabilene aşkolsun.

Eskiden kuşaklar arası değişim konuşulurdu şimdi kardeşler arasına indirgendi.

Son 50 yıldaki değişimin geldiği boyut ve yarattığı etkiler, son 5 bin yıldan daha fazla.

Peki biz bu değişime ne kadar ayak uydurabiliyoruz, ne kadarını hazmedebiliyoruz, en önemlisi de kendimizi ne kadar güncelleyebiliyoruz?

Cep telefonu ile konuşmada açık ara dünya lideriyiz, peki ya Ar-Ge’de?

Mobil oyunlarda da hep en ön sıralardayız, tıpkı kitap satışlarında en gerilerde olduğumuz gibi. Dünya küresel iklim değişikliğinin yarattığı ve yaratacağı sorunlara kilitlenmişken biz hâlâ dizilerle günümüzü gün ediyoruz.Müfredat programları ve ders kitaplarımız, günümüzü ve geleceği yakalamanın çok uzağında. Çocuklarımız spor alanlarında, sanat ortamlarında, üretim atölyelerinde değil dershanelerde. Onlara hâlâ hayatı değil test çözmeyi öğretiyoruz. Yılda 200 bin soru çözeni ayakta alkışlıyoruz!.. Hayatın her alanında, her anında yaşadığımız benzeri daha pek çok ikilem sıralayabiliriz. Başkalarını çağın çok gerisinde kaldı ya da kaldılar diye eleştirirken kendimizi hiç sorgulamıyoruz. Duran saatler gibi bir yerde takılıp kaldığımızı görmüyor, günde iki kez tesadüfen o anı yakaladığımızda “bakın işte saat doğruyu gösteriyor” diyoruz...

Günü yakalamak gerek

Önceki gün açık hava tiyatrosundaydık. Hava güzel, oyun ve oyuncular da iddialıydı.

Ücretler de bir öğün yemeğe ödenen paradan çok değildi. Buna rağmen alanın üçte ikisi boştu...

Oyundan önceki tepkim “yuh olsun” şeklindeydi. Bitiminde ise “hak ettiniz” yönündeydi.

Konu enteresan, oyuncuların performansı da mükemmeldi.

Peki o zaman orada olması gerekenler neredeydi. Çevredeki diğer tüm ortamlar tıklım tıklım doluyken orası neden bariz bir şekilde boştu?

İşte bu yazıyı yazmamı gerektiren konu da bu oldu.

Kırk yıl önce yazılan oyun, profesyonelce güncellenmemiş, güncellenirken de oyunun sergilendiği kentteki yani burnunun ucundaki çukurları, sorunları, susuzluktan kırılan ahaliyi unutup İstanbul’daki benzer sorunlara gönderme yapıyorlardı.