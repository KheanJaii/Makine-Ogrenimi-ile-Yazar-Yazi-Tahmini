İYİ Parti demişken, önceki gün Adnan Bekar aradı.

Birkaç gün önce İYİ Parti’den istifa eden Ankara Milletvekili.

Kendisini Mansur Yavaş’tan ötürü tanırım. Birkaç kez Mansur Yavaş ile birlikte Habertürk’e gelmişti, sohbet etmiştik. Yavaş’ın ülkücü kökenli dostlarındandı ve destekçisiydi.

Partisinden istifa ettikten sonra “AK Parti’ye mi geçeceksiniz?” sorusuna “Şimdilik böyle bir şey yok. Ama CHP’ye geçmeyeceğim kesin” minvalinde bir yanıt verince ben de “Galiba ihaleye çıktı” yorumunu yapmıştım.

Aradı ve “İhale ile işim olmaz. İş adamıyım ama hayatımda devletle iş yapmadım” dedi.

“Adnan Bey ihaleyi o manada söylemedim” dedim.

“Hangi manada olursa olsun ihale ile işim olmaz” dedi.

“Ben daha parti kurulmadan Meral Hanım’ın yanında yer aldım. Bu partiyi kurarken, herkes korkarken, ben yanında yer alan tek iş adamıydım. Güçlü ve acımasız bir iktidara rağmen korkmadan yanında oldum. Bir adım bile geri atmadım. Ama bugün partinin geldiği yere bakıyorum, midem bulanıyor. O kadar çirkin şeyler gördüm ki, bir an bile orada kalsam kendimi affedemezdim. O yüzden istifa ettim” diye anlattı haletiruhiyesini.

“Ben istifanıza da bir şey demedim. Ümit Bey ile yakınlığınızı ve ona yapılanlara tepkinizi de biliyorum. Ben sadece AK Parti’ye geçme ihtimalinizle ilişkin konuştum” dedim.

“AK Parti ile ne konuştum, ne görüştüm, ne de şimdilik öyle bir niyetim var. Sadece kapıyı kapamadım. Ben de Nebi Hatipoğlu gibi büyük konuşmayı bilirdim sonra onun durumuna düşerdim. Yarın şartlar gerektirir, memleketin durumu öyle icap ettirir AK Parti’ye geçerim. Bilinmez. Şimdi ben asla AK Parti’ye geçmem desem o zaman da ‘Hani geçmezdin ne oldu’ dersiniz.” deyince “Deriz tabii” dedim.

“Ben de o yüzden ortadan konuştum. Geçme niyetim de yok, bir görüşmem de yok. Ama yarını bilemem” dedi.

Benim anladığım Adnan Bekar, Meral Akşener’e kırılmıştı.

Akşener’in Mehmet Bekar’ın Ankara Büyükşehir Belediye Başkanı olamayacağı yönündeki açıklamasına kırgın hatta kızgındı.